---
layout: post
title: Herorganisatie
date: '2007-09-18T11:44:00.000+02:00'
author: Steven Van Acker
tags:
- Nederlands
- Welding
modified_time: '2009-02-08T22:11:54.352+01:00'
blogger_id: tag:blogger.com,1999:blog-5513234137363262204.post-4144466507964914670
blogger_orig_url: http://www.singularity.be/2007/09/herorganisatie.html
---

Volwassen zijn is irritant als het om rekeningen gaat. Een abonnement hier, een verzekering daar, dan weer belastingen op vanalles, pfff... zo een barrage aan facturen heeft een omgekeerd effect op mij. Misschien dat andere mensen zich uit hun naad werken om alles direct te regelen, maar zo ben ik niet. Ik negeer al die zaken en probeer een rustig bestaan te leiden, tot op het punt dat iedereen aan mijn kop begint te zagen natuurlijk...<br /><br />Dat punt is een paar dagen terug. Zo nu en dan besef ik daardoor dat ik eens orde op zaken moet stellen en daarmee ben ik dit weekend begonnen. Ik heb alle opschortbare zaken opgeschort en ben nu alleen bezig met mijn leven uit te mesten.<br /><br />Om te beginnen heb ik de huisrekening helemaal overgetikt in een spreadsheet, zodat ik die makkelijker kan bijhouden. De huisrekening is een boekhouding met 6 kolommen: 3 voor inkomsten en 3 voor uitgaven, 1 voor elk van de 3 inwoners van ons huis. Die huisrekening vertelt de geschiedenis van al wat we betalen. Huur, electriciteit, water, internet, verzekering, ... dat zijn vaste uitgaven die regelmatig in de 3 uitgave-kolommen opduiken (niet iedereen betaalt evenveel, dus het bedrag per kolom verschilt). Geld storten op de gezamelijke rekening duikt op in de inkomsten kolommen. En natuurlijk zijn er dan nog dagelijkse uitgaven zoals bvb Colruyt rekeningen en het bestellen van pizza...<br /><br />Nu dat die huisrekening helemaal op mijn laptop staat, kan ik eens nagaan wat we gemiddeld zoal betalen voor allerlei zaken.<br /><br />Als volgende stap heb ik een lijst opgesteld van alle "bedrijven" waaraan we op regelmatige tijdstippen geld moeten betalen. Naast de huur, electriciteit, water, internet en verzekering van het huis, is er ook nog TV-distributie. Per bedrijf ben ik nu bezig met alle details bijeen te zoeken, zoals klantennummer, rekeningnummer, adres, telefoonnummer, etc.<br />Mijn doel is om al deze bedrijven op termijn te contacteren en te controleren dat alle rekeningen betaald zijn.<br /><br />Zo heb ik bvb Nuon al meerdere keren aan de lijn gehad (of eerder: zij hebben mij opgebeld) over onbetaalde rekeningen en een domiciliering die niet meer werkt. Het is blijkbaar niet mogelijk bij Nuon om bvb 1 keer per jaar een bedrag te storten waarmee ze dan hun plan trekken gedurende gans dat jaar. In plaats daarvan willen ze elke maand betaald worden en omdat die domiciliering 1 keer afgesprongen is, zou ik nu terug naar de bank moeten gaan om die domiciliering terug te activeren. Bleh. Als ik 500 euro naar Nuon zou overschrijven, zouden ze de dag erna al de overschot terugschrijven (volgens Nuon). Dus dat is wat ik ga doen. In plaats van die domicliiering te gebruiken, schrijf ik elke maand een vast bedrag over en dan storten ze de rest maar terug.<br /><br />Op dezelfde manier ga ik nu elk bedrijf contacteren en iets proberen te regelen zodat ik van al die zever zo weinig mogelijk last heb. 1 keer per jaar zal ik dan de rekening wel eens maken en die mensen contacteren, want ik vertrouw die voor geen haar. Zo moeten wij voor Nuon bvb het dubbel betalen van wat ik zou verwachten. En ik zie daar nooit afrekeningen van. Bij VMW (Water maatschappij) sturen ze hun rekeningen op onregelmatige tijdstippen en de bedragen varieren. En bij UPC (internet) rekenen ze mij blijkbaar al een half jaar geld aan voor niks. Zoals ge ziet, niet te vertrouwen...<br /><br />Naast de huisrekeningen zijn er ook nog persoonlijke rekeningen die ik op orde moet stellen. Bvb verzekering van mijn auto, ziekenkas lidmaatschap, groepverzekering, familiale verzekering, pensioensparen, ... en nog ne hele hoop andere nest. Volgens mij valt er veel geld te verdienen met een bedrijf dat die rekeningen bijhoudt voor iemand en die al die belachelijke zaken regelt.<br /><br />Terug naar de herorganisatie.<br /><br />Omdat ik dit jaar 2 avondcursussen volg, heb ik noodzakelijkerwijs (blijkbaar) meer last aan mijn hoofd. Naast het gereedschap dat ik nodig heb voor beide cursussen (waarvan ik het gereedschap voor lassen al gekocht heb, en het papier voor het materiaal van automechanica gisteravond heb binnengebracht), is er ook nog de huur van een locker (ook gisteravond in orde gebracht), educatief verlof (gisteren papier voor gevraagd en gekregen) en opleidingscheques (die ik gisteren bij de VDAB besteld heb).<br /><br />Allemaal kleine dingen die af en toe eens moeten aangepakt worden...